# 榮衛相關文獻整理 #

> 《內經素問痺論》帝曰：榮衛之氣，亦令人痺乎。歧伯曰：榮者水穀之精氣也，和調於五藏，灑陳於六府，乃能入於脈也；故循脈上下，貫五藏絡六府也。衛者水穀之悍氣也，其氣慓疾滑利，不能入於脈也；故循皮膚之中，分肉之閒，熏於肓膜，散於胸腹，逆其氣則病，從其氣則愈。不與風寒濕氣合，故不為痺。

> 《內經靈樞營衛生會》 黃帝問于歧伯曰：人焉受氣？陰陽焉會？何氣為營？何氣為衛？營安從生？衛于焉會？老壯不同氣，陰陽異位，願聞其會。歧伯答曰：人受氣于穀，穀入于胃，以傳與肺，五藏六府，皆以受氣，其清者為營，濁者為衛，營在脈中，衛在脈外，營週不休

> 《內經靈樞營衛生會》 黃帝曰：願聞營衛之所行，皆何道從來？歧伯答曰：營出于中焦，衛出于下焦。

> 《內經靈樞營衛生會》 黃帝曰：願聞中焦之所出。歧伯答曰：中焦亦並胃中，出上焦之後，此所受氣者，泌糟粕，蒸津液，化其精微，上注于肺脈乃化而為血，以奉生身，莫貴於此，故獨得行於經隧，命曰營氣。

> 《內經靈樞營衛生會》 黃帝曰：夫血之與氣，異名同類。何謂也？歧伯答曰：營衛者，精氣也，血者，神氣也，故血之與氣，異名同類焉。故奪血者無汗，奪汗者無血，故人生有兩死而無兩生。

> 《內經靈樞衛氣》 五藏者，所以藏精神魂魄者也；六府者，所以受水谷而行化物者也。其氣內干五藏，而外絡肢節。其浮氣之不循經者，為衛氣；其精氣之行於經者，為營氣。

> 《內經靈樞本藏》 黃帝問于歧伯曰：人之血氣精神者，所以奉生而周於性命者也；經脈者，所以行血氣而營陰陽、濡筋骨，利關節者也；衛氣者，所以溫分肉，充皮膚，肥腠理，司開闔者也；

> 《內經靈樞邪客》 黃帝問于伯高曰：夫邪氣之客人也，或令人目不瞑不臥出者，何氣使然？伯高曰：五穀入于胃也，其糟粕津液宗氣，分為三隧。故宗氣積於胸中，出於喉嚨，以貫心脈，而行呼吸焉。營氣者，泌其津液，注之於脈，化以為血，以榮四末，內注五藏六府，以應刻數焉。節氣者，出其悍氣之慓疾，而先行於四末分肉皮膚之間，而不休者也。晝日行於陽，夜行於陰，常從足少陰之分間，行於五藏六府，

> 《本草問答》 寒者，水氣也。水屬北方壬癸，在卦為坎，在人屬腎。《內經》云諸寒收引，皆屬於腎，腎之腑為膀胱，代腎司化，是為寒水之府，經名太陽。《內經》言太陽之上，寒氣治之，寒者太陽膀胱之本氣也。夫坎中一陽，實人身元氣，寄於膀胱水府之中，化氣而上行，外達為人身衛外之氣，名曰太陽，陽之大者也。陽氣衛外，安得有寒，其有寒者，乃陽氣不伸，而寒水獨勝，於是乎有寒病矣。冬月水結成冰，即是水中之陽不伸，是以純陰互結而為寒。人身膀胱水中之陽氣，透膜膈，出肌肉，達皮毛，則能衛外而不受寒。寒主收塞，故受寒則閉其毛孔，汗不得出。發熱者，內之陽不通於外而湊集皮間，遂鬱而發熱。陽為所遏，故愈惡寒。

> 《本草問答》 人身腎與膀胱屬水，水中含陽，化氣上行，出於口鼻，則為呼吸；充於皮毛，則為衛氣。只此腎與膀胱，水中之陽，化氣而充，周者也。故《內經》曰：「膀胱者，洲都之官，氣化則能出矣。」此與天地水中含陽，化而為氣，以周萬物，本屬一理。

> 《本草問答》 人身之血是中焦受氣取汁，上騰於肺部，入於心，奉心火之化乃變赤色而為血。西醫言飲食之汁上肺，至頸會管，遂為紅色，下入心房。合觀此說，總見奉心火之化，而變為血《內經》所謂心生血者，此也。

> 《本草問答》 人身之陽氣，則由腎與膀胱氣海之中發出，上循三焦油膜以達於肺，而為呼吸；布於皮毛，而為衛氣，亦只此水中之氣而已矣。

> 《本草思辨錄 生薑》 生薑味辛色黃，由陽明入衛。大棗味甘色赤，由太陰入營。其能入營，由於甘中有辛，惟甘守之用多，得生薑乃不至過守。生薑辛通之用多，得大棗乃不至過通。二物并用，所以為和營衛之主劑。